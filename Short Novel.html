<!DOCTYPE html>
<html lang="en">
<head>
    <meta charset="UTF-8">
    <meta http-equiv="X-UA-Compatible" content="IE=edge">
    <meta name="viewport" content="width=device-width, initial-scale=1.0">
    <title>Short Novel</title>
</head>
<body>
    <h2>Short Novel</h2>


    <p>
        ဖြစ်သွားတဲ့ မဖြစ်နိုင်တာ (ကံချွန်)
-------------------------------------
ဒေါနခြံမှာနေသည်
---------------------
အချို့ကိစ္စများသည် ထူးပြီးမဆန်းပါ။ အချို့ကိစ္စများမှာမူ ဆန်းပြီး မထူးပါ။ ကွန်ပျူတာ အင်တာနက်တို့ တွင်ကျယ်၍ ကမ္ဘာ့ အရှေ့ဖျားမှ မျိုးတုံးလု ပိုးဟပ်ကြီးများကို တွေ့သည့် သတင်းသည် ကမ္ဘာ အနောက်ခြမ်းမှာ မိနစ်ပိုင်းအတွင်း သိနိုင်နေသော အချိန်မှာ မန္တလေးမြို့ တောင်ဖျားမှ ဖြစ်ရပ်ကိုမူ မန္တလေးမြို့ပေါ်က လူများပင် မသိလိုက်ပါ။ လူမသိ သူမသိနှင့် ပျောက်ကွယ်သွားသော ထူးဆန်းသည့် ဖြစ်ရပ်ပေါင်း များစွာတွင် ထိုဖြစ်ရပ်လည်း ပါပါသည်။
မန္တလေး စစ်ကိုင်း ကားလမ်းဘေးမှ ဒေါနခြံ ရပ်ကွက်ကလေးသည် ဟင်းသီးဟင်းရွက် စိုက်ခင်းများနှင့် ထာဝရ စိမ်းလန်းလျှက် ရှိပါသည်။ ခြံ ဥယျာဉ် တောင်သူတို့ နေထိုင်ရာ ရပ်ကွက်ကလေး ဖြစ်သောကြောင့် လောဘကင်း၍ အေးချမ်းပါသည်။ ကိုယ်စိုက်ပျိုး ထားသည့် အပင်လေးများ တဖြည်းဖြည်း ကြီးထွားလာသည်ကို ကြည့်ရင်း ပီတိဖြစ်ကြသည်။ အပင်လေးများကို ဂရုစိုက်ရင်း အချိန်ကုန်ကြသည်။ ထိုဒေါနခြံ ရပ်ကွက်တွင် နေထိုင်သော ဘသည်လည်း တောင်သူကြီးတစ်ဦး ဖြစ်ပါသည်။ ဘမှာ မြေးနှစ်ယောက် ရှိသည်။ ကိုပါရာနှင့် ကျော်မင်းဟန်တို့ ဖြစ်သည်။ ထွန်မွှေ၊ မြေပေါက်၊ ခုံဆွဲ အလုပ်များကို ကိုပါရာနှင့် ကျော်မင်းဟန်တို့က လုပ်သည်။ ဘသည် မျိုးစေ့ကြဲ၊ ဆေးပက်၊ ပေါင်းရှင်း သက်သောင့်သက်သာ လုပ်ရသည့် အလုပ်မျိုးလောက်သာ လုပ်သည်။
“ဘ ဒီတစ်ခါ ဘာကြဲမှာလဲ”
“အပျိုကြီး လူပျိုကြီးပင် ပေါ့ကွာ”
ဘ၏ စကားကြောင့် ဘ၏ စိုက်ခင်းနှင့် ကပ်နေသော ခြံထဲမှ ဖွားစွာက မျက်စောင်းထိုးသည်။ ဖွားစွာ၏မြေး မဖြူက ခေါင်းငုံ့၍ ပြုံးသည်။
“ဘာပင်လည်း ဘ”
ကိုပါရာက ခုံဆွဲနေရာမှ မေးသည်။
“သီးချိန်တန် မသီး ပွင့်ချိန်တန် မပွင့်တဲ့ အပင်ပေါ့ကွာ။ မုံလာဥ။ တချို့အပျိုကြီး ဖြစ်နေတာ ဘာလို့လဲ သိရဲ့လား”
“ပြောစမ်းပါဦး ဘ”
“သစ်ပင်လေးတွေကို မတရား လုပ်လို့ကွ။ ပွင့်ချိန် မတန်သေးဘဲ အတင်း အပွင့်ခိုင်း”
ပန်းမုံလာ စိုက်ခင်းထဲမှာ ပေါင်းနုတ်နေသော ဖွားစွာက ထရပ်သည်။ ဘသည် ထိုအခြေအနေများကို ကြိုသိပြီးမို့ စိုက်ခင်းထိပ်မှ အိမ်ဆီသို့ သုတ်ခြေတင် ပြေးပါလေပြီ။ စိုက်ခင်းထဲမှာ မပြေးသာ၍ မတ်တပ်ကြီး မိနေသော ကိုပါရာကိုသာ တွေ့ရတော့သည်။
“ဟိုကောင်”
“ခင်ဗျာ”
“ဟိုထွက်ပြေးတဲ့ မင်းရဲ့အဘိုးကို ပြောလိုက်”
“ကျွန်တော် အောင်သွယ် လုပ်တာ ဝါသနာမပါဘူး ခင်ဗျ”
“ဟင် မင်းက … ကဲဟယ်”
ဖွားစွာသည် သူ့လက်ထဲမှာ အသင့်ရှိနေသော ပေါင်းထိုးသည့် တူရွင်းပြားလေးနှင့် လှမ်းထုသောကြောင့် ဘနောက်သို့ အပြေး လိုက်ရတော့သည်။ ဘ၏ ခြံမြေနှင့် ဖွားစွာ၏ ခြံမြေကို ခါးစောင်းခန့် မြင့်သော လမ်းလျှောက်ပင်လေးများက စည်းရိုးသဖွယ် ခြားထားပါသည်။
“မိဖြူ”
“ဖွား”
“ဟိုဘက်က ငါ့တူရွင်းပြား သွားကောက်စမ်း”
“ဖွားက ခိုင်းတာနော်”
“ငါ ခိုင်းတာက တူရွင်းကောက်ဖို့။ ဟိုအကောင်နဲ့ စကားပြောရင်တော့ အော်ရမှာပဲ”
ဖွားစွာမှာ စည်းရိုးဘေးတွင် ငုတ်တုတ်ထိုင်၍ ရေထမ်းပုံးကြိုး တပ်နေသော ကျော်မင်းဟန်ကို မမြင်ပါ။ ထို့ကြောင့်လည်း တူရွင်းကောက်ရန် မဖြူကို ခိုင်းခြင်း ဖြစ်ပါသည်။ မဖြူသည် လမ်းလျှောက်ပင်များ ကြားမှ တိုးဖြတ် ကူးခဲ့ပြီး တူရွင်းကို ရှာသည်။ တူရွင်းကို မတွေ့မီ ကျော်မင်းဟန်ကို မြင်သွားပြီး ပြုံးပြလိုက်သည်။
* * *
ငယ်ပေါင်းကြီးဖက်
---------------------
ဦးသာဝ၊ ဦးစံဗျော၊ ဦးပေတလူနှင့် ဦးပွေလီတို့မှာ ဘ၏ ငယ်ပေါင်းများ ဖြစ်ကြပါသည်။ တစ်ရပ်တည်းနေ တစ်ရေတည်းသောက် တစ်မြေတည်းမှာ အတူကြီးခဲ့ကြ၍ ငယ်ကျင့်များက မပျောက်။ ‘တို့က ခုမှ ခုနစ်ဆယ်ကျော်လေး ရှိသေးတာ’ ဆိုသော စကားကို တွင်တွင်ပြောပြီး အစဉ် ပျော်နေသော လူကြီးလူပျော်များ ဖြစ်ပါသည်။
“ကိုစံဗျော”
“ဘာလဲ”
“ကျုပ်တို့ ခရမ်းသီးကို တစ်တောင်လောက် ရှည်ပြီး လက်မောင်းလောက် တုတ်အောင် လုပ်ကြည့်ရအောင်”
ဦးသာဝ စကားကြောင့် ဦးပေတလူက မျက်လုံးပုတ်ခတ် ပုတ်ခတ်လုပ်ပြီး …
“အသုံးတည့်ပါ့မလား”
“ဘာ အသုံးတည့်ရမှာလဲ”
“မိသားစု နှစ်ယောက်တည်း ရှိတဲ့အိမ် ချက်စားချင်ရင် ပြောတာပါ။ တစ်လုံး လုံးလည်း မကုန်။ ချန်ထားလို့လည်း မကောင်း”
ဦးပွေလီက မေးစေ့ကို ပွတ်နေရာမှ …
“ခရမ်းသီးကတော့ လက်ရှိ အနေအထားပဲ ကောင်းပါတယ်ဗျာ။ ခင်ဗျားအနေနဲ့ ကြီးအောင် စမ်းသပ်ချင်ရင် ပဲကြီးကို လက်ဖက်ရည် ပန်းကန်ပြားလောက် ရှိအောင် လုပ်ကြည့်ပါလား။ ဒါဆို ပဲဟင်း စားချင်ရင် အများကြီးချက်ဖို့ မလိုတော့ဘူး။ ကိုစံဗျောလို တစ်ကိုယ်တည်းသမား ဆိုလို့ကတော့ ပဲကြီးတစ်စေ့ ရှိရင် စိတ်အေးရပြီ။ ချက်လိုချက်၊ ကြော်လိုကြော်။ ပွနေအောင် ရေစိမ်ပြီးမှ ကြက်ဥနဲ့ ကပ်ကြော်လည်း ရတယ်”
ဦးသာဝတို့ အဖွဲ့မှာ တာရိုးပေါ်မှ လက်ဖက်ရည်ဆိုင်တွင် စတည်းချကာ စကားဦးတည့်ရာ ပြောရင်း အချိန်ကုန်သူများ ဖြစ်ပါသည်။
“ဘူးသီးကိုပဲ ကြီးအောင်လုပ်ဖို့ ကြိုးစားပါဗျာ။ အဲဒါက စိပ်ရောင်းလည်း ရတယ်။ လာမယ့် သစ်သီးဝလံ ပြပွဲမှာ ဝင်ပြိုင်ဦးမလား”
“ပြိုင်ပွဲဆိုလို့ ပြိုင်ပွဲတောင် အတော်နီးလာပြီ။ ကျုပ်တို့ ဘကို သတိပေးကြဦးစို့။ ဒီနှစ်လည်း ပထမ လိုချင်တာဆိုရင် ခုကတည်းက စိုက်ပြီး သေသေချာချာ ပြုစုရတော့မှာ။ ဖွားစွာကတော့ စိုက်ပျိုးရေးပစ္စည်း ဆိုင်မှာ ဆေးတွေရော မျိုးစေ့ရော မှာပြီး စိုက်နည်းတွေတောင် မေးနေတယ် ကြားတယ်”
“လုပ်မယ်လေ။ ပြီးခဲ့တဲ့ တစ်နှစ်က ဒုတိယ ဖြစ်ထားတော့ ဘယ်ကျေနပ်မလဲ။ ပထမရသူက ဘ ဖြစ်နေတော့ ပိုဆိုးတာ။ ဘကလည်း သူ့အိမ်ရှေ့ သွားပြီး ကွေးနေအောင် ကတာကိုး။ အဲဒီမှာ ပိုဆိုးတာက ကိုပွေလီက ဒိုးပတ် ယူလာပြီး တီးပေးတာပဲ”
ပြီးခဲ့သည့်နှစ်က ဘ၏ ဘူးသီးက ပြိုင်ပွဲမှာ ပထမရပါသည်။ အနာအဆာ လုံးဝမပါ။ ကြီးပုံကလည်း လှသည်။ ဘက …
“အကြီးပြိုင်မလား၊ အထွားပြိုင်မလား ကြိုက်သလို တိုင်းစမ်းကိုယ့်လူ … ယောက်ျား … မာန်သေမှလျှော့မယ် ဘူး” ဟူ၍ဆို၍ ကသောကြောင့် ဖွားစွာက ထမင်းရည်နှင့် ထွက်ပက်သည်။ အေးနေ၍သာ တော်တော့သည်။ တစ်ယောက်တစ်ခွန်း စကားများကြသည်။ ကျုပ်အိမ်ရှေ့ ကျုပ်ပက်တာ ဆိုသော ဖွားစွာ၏ စကားကြောင့် ဘတို့အဖွဲ့ အလျှော့ပေးခဲ့ရခြင်း ဖြစ်ပါသည်။ ထိုစဉ်ကတည်းက ဘ၏မြေး ကျော်မင်းဟန်နှင့် ဖွားစွာ၏မြေး မဖြူတို့၏ အချစ်ရေးမှာ တောင်တက်ကားလမ်းလို ဖြစ်ခဲ့ရတော့သည်။
“ဒီနှစ်လည်း တို့လူကြီး အနိုင်ရအောင် ငါ ရှယ်မျိုးစေ့ ရထားတယ်”
* * *
ဘူးသီးဖီလင်
--------------
ဖွား၏ စိုက်ခင်းတွင် ယောက်ျားတစ်ယောက်နှယ် အလုပ်လုပ်နေရသူက မဖြူ။ ဆောင်းတွင်းမှာ ရေအထမ်း ငါးဆယ်လောက် လောင်းရသည်။ နွေဆိုလျှင် အထမ်းနှစ်ရာခန့် လောင်းရသည်။ မနက်ရေ ညရေ။ ဆောင်းမှာကတော့ ညရေလောင်းဖို့ မလို။ အခင်းထိပ်မှာ ရေလှောင်ကန် တူးထားရသည်။ “ရွှေတချောင်းနှင့် နီးသည့် အခင်းများကတော့ ချောင်းရေ ခတ်လောင်း၍ ရသည်။ ချောင်းနှင့်ဝေးလျှင် တွင်းရေ ခတ်လောင်းရသည်။ ချိုးရေကိုလည်း ရေလှောင်ကန်ထဲ ဖောက်ထည့်ထားရသည်။ အလေ့အကျင့် ရနေ၍ လုပ်နိုင်နေကြခြင်း ဖြစ်ပါသည်။ တရုတ်နံနံ စိုက်လျှင် အပူ မကြိုက်သောကြောင့် စင်ထိုး၍ ကောက်ရိုးတင်ကာ အပူရှိန်ကို လျှော့ပေးရသည်။ ကောက်ရိုး မတင်ဘဲ ဘူးလို ကြက်ဟင်းလို စင်တင် ထား၍လည်း ရသည်။ အချို့က ပဲလင်းမြွေ စင်တင်သည်။ ဖွားစွာကမူ ဘူးချထားပြီ။ ဒီနှစ် သစ်သီးဝလံ ပြိုင်ပွဲအတွက် အနိုင်ရမှ ဖြစ်မည်ကိုး။
ကိုပါရာသည် ရေလောင်းနေသော မဖြူကို လှမ်းကြည့်နေရာမှ …
“ဟဲ့ မဖြူ”
“ဘာလဲ ကိုကြီးပါရာ”
“ရေလောင်းရတာ မပင်ပန်းဘူးလား”
“ပင်ပန်းတာပေါ့”
“ပင်ပန်းရင် ငါ့ညီ အားနေတာပဲ ခေါ်ပြီး အကူခိုင်းပါလား”
မဖြူက ကိုပါရာကို မျက်စောင်းထိုး ကြည့်သည်။
“ဘာလဲ နင်က မခိုင်းရက်လို့လား”
“ဟုတ်တယ်”
“အဟီး ငါ့ညီကတော့ ကံကောင်းတာပဲ”
ထိုစဉ် ဖွားစွာက အခင်းထိပ်သို့ ရောက်လာပြီး …
“ဟဲ့ ရေလောင်းတဲ့ မိန်းမ။ ရေပင်များ ပေါက်နေတာလား”
ဖွားစွာ အော်လိုက်မှ ကိုပါရာလည်း ခုံဆွဲ မြေညှိ ဆက်လုပ်ဖြစ် တော့သည်။ ကျော်မင်းဟန်နှင့် မဖြူမှာ ရပ်သိရွာသိ ချစ်သူများ ဖြစ်ကြပါသည်။ ဖွားစွာကလည်း သိပါသည်။ ကျော်မင်းဟန်ကို ရိုးသား၍ ကြိုးစားသောကြောင့် သဘောကျသော်လည်း ဘနှင့် ကိုပါရာကိုမူ လုံးဝ ကြည့်မရပါ။ ဘက သူ၏ဘူးသီးကို အနိုင်ရပြီးကတည်းက ပြင်းပြင်းထန်ထန် ဖြစ်သွားခြင်းပါ။
“ဒေါ်ဖြူဖြူ လာပါဦး”
ဖွားစွာက သူ့မြေးကို လှမ်းခေါ်သည်။ မဖြူက ရေထမ်းပုံးကို ချပြီး အဘွားရှေ့မှာ သွားရပ်လိုက်သည်။
“မေ့နေပြီလား”
“ဘာလဲ အဖွား”
“တော့်ကို ကျုပ် ပြောထားတယ် မဟုတ်လား။ တော် အိမ်ထောင်ပြုချင်လျှင် လွတ်လပ်ရေးပွဲ ပြီးအောင်စောင့်။ သီးနှံပြိုင်ပွဲမှာ ဟိုအဘိုးကြီးကို ကျုပ်ကနိုင်ပြီးမှ တော့်ကို အဲဒီ အဘိုးကြီးရဲ့မြေးနဲ့ သဘောတူနိုင်မယ် ဆိုတာလေ”
“ဟင် အဘွားကလည်း ဘာဆိုင်လို့လဲ”
ဖွားစွာက ခါးထောက် ရပ်လိုက်ပြီး …
“ဆိုင်တယ် ဆိုင်တယ် ကျုပ်နဲ့ ပတ်သက်တဲ့ လူမှန်သမျှ ကျုပ်က နိုင်ရမှ။ မှတ်ထား”
* * *
“ဟေ့ ငါကလည်း ငါအနိုင်ရတဲ့ သူနဲ့မှ ဆက်ဆံချင်တာကွ။ မင်းကို မပေးစားဘူး ပြောနေတာ မဟုတ်ဘူး။ ပေးစားမယ်။ ဒါပေမယ့် လာမယ့် သစ်သီးဝလံပြိုင်ပွဲ ပြီးထိတော့ စောင့်ရမယ်။ အဲဒီပြိုင်ပွဲမှာ ငါ ပထမရရင် မင်းရဲ့ အိမ်ထောင်ရေး အဆင်ပြေပြီသာမှတ်”
“ဘ ပထမ မရဘူး ဆိုရင်”
“မပေးစားနိုင်သေးဘူး။ ငါနိုင်တဲ့ နှစ်မှကို ပေးစားမှာ”
“ဟာဗျာ”
“ဟာဗျာမနေနဲ့။ မင်းတစ်သက်လုံး ဒုက္ခရောက်မှာကြောင့် မင်းအတွက် ခုလို ဆုံးဖြတ်ရတာ”
“ဘာဆိုင်လို့လဲ ဘရယ်”
“ဆိုင်တာပေါ့ကွ။ အဲဒီအဘွားကြီးက မင်းရဲ့ အဘိုးတောင် ငါက နိုင်ထားတာ ဆိုပြီး တစ်သက်လုံး ပြောလို့ပြီးမှာ မဟုတ်တော့ဘူး။ မင်းကို မိန်းမ မပေးစားချင်လို့ တမင် ကန့်ကွက်နေတယ် မထင်နဲ့။ မိန်းမယူတယ် ဆိုတဲ့ အလုပ်ကို ငါလည်း ဝါသနာ ပါတာပဲ အသက်အရွယ်ကြောင့် အတင်း မေ့ထားရတာ။ အင်း စကားစပ်မိလို့ သတိရသွားတော့လည်း လူတောင် ရိုးတိုးရွတ ဖြစ်လာတယ်”
“ပုရွက်ဆိတ်အုံပေါ် ထိုင်မိလို့လား”
“ဖွတ်”
ကိုပါရာက အခန်းတွင်း ဝင်လာရင်း ပြောလိုက်ခြင်းဖြစ်ပါသည်။
“ပြောစမ်းပါဦး ဘာတွေများ ပြဿနာ ဖြစ်နေပြန်ပြီလဲ”
ကျော်မင်းဟန်က ဘ ပြောပြသည်ကို ပြန်၍ ပြောပြလိုက်ပြီး …
“ကျွန်တော်တော့ ဘာလုပ်ရမှန်း မသိတော့ဘူး”
“လွယ်လွယ်လေးပါကွာ။ ဘရဲ့ ဘူးသီးကို ကြီးအောင် လုပ်ပေးလိုက်။ ဒါဆို အားလုံး ပြေလည်သွားမှာပဲ။ လက်စသတ်တော့ မင်းရဲ့ ဖီလင်က ဘူးသီးဖီလင်ပဲ”
ကျော်မင်းဟန်မှာ ကိုပါရာထံမှ မည်သို့သော အကြံဥာဏ်မှ ထွက်မလာ၍ စိတ်ပျက်သွားမိသည်။
* * *
တခြားစီ ဖြစ်သွားသော ခုတ်ရာနှင့် ရှရာ
--------------------------------------------
ရက်ကုန်၍ လပြောင်းခဲ့ပြီ။ ဘ၏ ဘူးစင်မှ ဘူးသီးမှာလည်း ဘောလုံးကို လေမှုတ် သွင်းနေသည့်နှယ်။ တစ်နေ့တခြား ထွားလိုက်နေသည်။ နံနက်လင်းသည်နှင့် ဘ၊ ဦးပွေလီ၊ ဦးစံဗျောနှင့် ကိုပါရာတို့မှာ ဘူးသီးမှတ်တမ်း ယူကြသည်။ လုံးပတ်ကို တိုင်းထွာသည်။ အညှာမှချက်ထိ မည်မျှရှိသည်ကို မှတ်သားသည်။ ဘတို့ လုပ်သမျှကို စိတ်ဝင်စားစွာ နေ့စဉ်အားပေး ကြည့်ရှုနေသူတို့မှာ ချက်စူနှင့် မျက်ပြဲ ဖြစ်ပါ၏။ ချက်စူနှင့် မျက်ပြဲမှာ မျောက်ရှုံးအောင် ဆော့သော ကလေးများ ဖြစ်သည်။ ဘတို့ခြံနှင့် ကျောချင်းကပ်ခြံမှ ဖြစ်ပါသည်။ သူတို့သည် ဘ၏ ဘူးသီးနှင့် ဖွားစွာ၏ ဘူးသီးကို စိတ်ဝင်စားကြသည်။ ဘ၏ ဘူးသီးကို ကြည့်ပြီးသည်နှင့် ဖွားစွာ၏ ဘူးသီးကို သွားကြည့်ကြသည်။ တစ်ခါတလေ ဖွားစွာ၏ ဘူးသီးကို ကြည့်ပြီးမှ ဘ၏ ဘူးသီးကို လာကြည့်သည်။ တစ်ရက်မှာတော့ ချက်စူနှင့် မျက်ပြဲသည် ဘတို့ တုန်လှုပ်သွားစေမည့် သတင်းတစ်ခုကို သယ်လာပါတော့သည်။ ထိုသတင်းမှာ ဖွားစွာသည် သူ၏ ဘူးသီးကို ဖျာလိပ်နှင့် ပတ်ကာ ထားခြင်းပင်။ ဘ၊ ဦးပွေလီ၊ ဦးစံဗျောတို့သည် တိုင်ပင်ထားသလို "ဟေ" ကနဲ ပြိုင်တူ အော်ပြီးသကာလ ခြံစည်းရိုးနားသို့ လေးဘက် တွားသွားကာ ဖွားစွာ၏ ဘူးသီးကို ချောင်းကြည့်ကြသည်။ ဟုတ်၏။ ဖွားစွာ၏ ဘူးသီးမှာ ဖျာလိပ်အတွင်း ရောက်နေပါပြီ။ ဖျာလိပ်သည် ဘူးသီးကို ပတ်ကာ ဘူးစင်မှာ တွဲလောင်းခိုနေသည်။ ဘတို့သည် ကန်သင်းရိုးဆီ ပြန်လျှောက်လာပြီး ထိုင်လိုက်ကြကာ …
“ဒါ ဘာသဘောလဲဗျ”
“ကျုပ်တို့ လေ့လာ အကဲခတ်လို့ မရအောင် ကာကွယ်တာပါဗျာ”
“အဲဒါတော့ သိတာပေါ့။ အဲသလို ဘာလို့ ကာကွယ်တာလဲ ဆိုတာ စဉ်းစားကြည့်ရမှာ။ အကြောင်းရှိရမယ်။ အဲဒီအကြောင်းဟာ ဘာလဲ”
“အင်း ဖြစ်နိုင်တာကတော့ သူ့ဘူးသီးက သေးသေးကွေးကွေး ကြုံလှီပြီး မစွမ်းမသန် ဂီလာန ဘူးသီး ဖြစ်နေလို့ ခင်ဗျား မမြင်အောင်၊ ကြည့်လို့ မရအောင် ကာထားတာပဲ”
“ဆက်စဉ်းစားပါဦး ဦးပွေလီ။ မဖွားစွာရဲ့ ဘူးသီးဟာ ပိုလီယို ဘူးသီး၊ ရှူနာရှိုက်ကုန်း ဘူးသီးပဲ ထားပါတော့။ ဘာလို့ မမြင်စေ့ချင်တာလဲ”
“ရှင်းပါတယ်ဗျာ။ ပြိုင်ပွဲနီးတော့မှ သူ့ဘူးသီးဟာ ခင်ဗျားရဲ့ ဘူးသီးကို မနိုင်လောက်ဘူး ထင်ရင် ခင်ဗျား ဘူးသီးထက် ကြီးတာကို ရှာဝယ်ပြီး သူ့အပင်က သီးတာဆို ဝင်ပြိုင်မယ်လေ”
“ဟုတ်ပြီ ကျုပ် သဘောပေါက် သွားပြီ။ ကျုပ်ကို သူ့ဘူးသီးရဲ့ အနေအထား အကဲခတ်လို့ မရအောင် မမြင်ရအောင် လုပ်ထားတယ်။ အဲဒီအချိန်မှာပဲ သူကတော့ ကျုပ်ရဲ့ ဘူးသီးကို အကဲခတ်နေတော့ …”
“ဘရဲ့ ဘူးသီးကိုလည်း ပြန်ကာ”
“ဟုတ်တယ် ခင်ဗျားရဲ့ ဘူးသီးကို ကာ”
“မောင်ပါရာ”
“ဗျာ”
“ဖျာ သွားယူကွာ”
“ဖျာ အပိုမရှိဘူးလေ”
“အင်း အဲသလိုဆို …”
ဘက စဉ်းစားသည်။ အကြံထုတ်သည်။ တစ်ရေးမအိပ်ရဘဲ အကြံက ပေါ်လာသည်။ ဘသည် သူ၏ တိုက်ပုံနှင့် ပုဆိုးကို ယူကာ ဘူးသီးကို ဆင်မြန်းပေးလိုက် လေတော့သတည်း။ ဘူးသီးမှာ ဘ၏ ပုဆိုးနှင့် တိုက်ပုံကြောင့် အတော်ခန့်သွားသည်။ သူတို့အားလုံးသည် ဘူးသီးကို ကြည့်ရင်း သဘောကျနေသည်။
“ကဲ တို့ဘက်ကတော့ ကာကွယ်တာတွေ လုပ်ပြီးသွားပြီ၊ မဖွားစွာရဲ့ ဘူးသီး အခြေအနေကို အမှန်အတိုင်း သိဖို့လိုတယ်။ မောင်ပါရာ”
“ဟာ ဘ ကျွန်တော် မလုပ်ရဲဘူး။ ဖွားစွာက ကျွန်တော့်ကို ထုတိုင်း လွဲလွဲနေလို့ဆို အားအားရှိတိုင်း နို့ဆီဗူးခွံ ထောင်ပြီး ခဲပေါက် ကျင့်နေတာ ကျွန်တော် တွေ့ထားတယ်”
“ဒီလိုဆို မင်းတို့လုပ် မုန့်ဖိုးတစ်ကျပ် ပေးမယ်”
ဘက သူပေးအပ်မည့် တာဝန်ကို ထမ်းဆောင်ရန် မုန့်ဖိုးနှင့် ကြိုတင်စည်းရုံးကာ ချက်စူနှင့် မျက်ပြဲတို့ဘက်ကို မြားဦး လှည့်လိုက်သည်။
“ကျွန်တော်တို့က ဘယ်လို လုပ်ရမှာလဲ”
“လွယ်လွယ်လေး ညကျရင် သူဖျာပတ်ထားတဲ့ ဘူးသီး ဘယ်လောက်ရှိတယ် ဆိုတာ ကြိုးနဲ့ သွားတိုင်းကြ။ ဒီလို လုံးပတ်ရော။ ဒီလို အရှည်ရော”
* * *
“ဟင်”
ဖွားစွာမှာ ရုတ်တရက် အံ့အားသင့် သွားသည်။ တိုက်ပုံနှင့် ပုဆိုးကို ဝတ်ထားသော ဘူးသီးကြီးကို မြင်လိုက်ရ၍ ဖြစ်ပါသည်။ ဘူးသီးကြီးမှာ ဖွားစွာအား ပြောင်ပြနေသည့်နှယ်။ ဘူးသီးကို ကြည့်ရင်း အလိုလို ဒေါသ ဖြစ်လာသည်။ သူ့အား သရော်လှောင်ပြောင် နေသည်သို့ ခံစားရသည်။ မကြည့်ဘဲလည်း မနေနိုင်။ ခဏ ခဏ ကြည့်ဖြစ်နေသည်။
ညရောက်သောအခါ ဘ၏ ပြတင်းပေါက်မှ မီးရောင်သည် ဘူးသီးကြီးအား ဆလိုက် ထိုးထားသည့်နှယ်။ ထို့ကြောင့် ဖွားစွာ၏ ပြတင်းတံခါးမှလည်း ဘူးသီးကြီးကို အထင်းသား မြင်နေရသည်။ ထို့ကြောင့် ဖွားစွာမှာ ဒေါသလှိုင်းတို့ တအိအိ တက်လာပြီး စိတ်အနှောင့်အယှက် ဖြစ်နေရသောကြောင့် တော်တော်နှင့် အိပ်မပျော်။ ထိုစဉ် ဖွားစွာ၏ ခြံတွင်းသို့ ချက်စူနှင့် မျက်ပြဲတို့ ဝင်ရောက်လာကြရာ …
“ဟိုကလေးတွေ ဘာလုပ်မလို့ပါလိမ့်”
ဖွားစွာ ထထိုင်သည်။ ခုတင်အောက် ဆင်းသည်။
ကလေးများက သူတို့ယူလာသည့် ရေပုံးကြိုးနှင့် ဘူးသီးကို တိုင်းရန် ဘူးသီးနား ချဉ်းကပ်ကြသည်။ ထိုစဉ် ဖွားစွာက ဂုတ်မှ ဖမ်းဆွဲကာ …
“ဟိတ်”
“အမေ့”
“အောင်မယ်လေး”
“မှန်မှန်ပြောစမ်း၊ မင်းတို့ ဘာလာလုပ်တာလဲ။ ဘူးသီး ခိုးမလို့ မဟုတ်လား”
“ဟို ဟို … ခိုးမလို့ မဟုတ်ပါဘူး။ ဘူးသီးတိုင်းဖို့ လာတာပါ”
“ဘာ”
“ဘူးသီးကို တိုင်းမလို့”
“ဘာကိစ္စ မင်းတို့က တိုင်းရမှာလဲ”
“ဘက ဖွားရဲ့ဘူးသီး ဘယ်လောက် ကြီးသလဲဆိုတာ သွားတိုင်းပေး။ တစ်ကျပ်ပေးမယ် ဆိုပြီး ခိုင်းလို့”
“ဪ ဒီလိုကိုး”
ဖွားစွာသည် ခဏမျှ စဉ်းစားပြီး …
“မင်းတို့ ငါခိုင်းတာ လုပ်မပေးရင်တော့ အရပ်လူကြီးအိမ် ပို့ရမှာပဲ။ ဘယ်လိုလဲ အရပ်လူကြီးဆီ သွားမလား။ ငါခိုင်းတာ လုပ်မလား”
“လုပ်ပါ့မယ်”
“ကောင်းပြီ။ နက်ဖြန် မနက်မှာ ငါစောင့်ကြည့်နေမယ်။ မင်းတို့ ဟိုအဘိုးကြီးရဲ့ လုံချည်ကို ဆွဲချွတ်ပေးရမယ်”
ချက်စူနှင့်မျက်ပြဲက ပြိုင်တူ ခေါင်းညိတ်လိုက်သည်။
“ကဲ ဒါဖြင့် သွားတော့။ ရော့ မုန့်ဖိုး ယူသွားဦး”
ချက်စူနှင့် မျက်ပြဲတို့ ထွက်သွား၍ အဝေးရောက်သည်ထိ ဖွားစွာက စောင့်ကြည့်နေလိုက်သည်။ ချက်စူနှင့် မျက်ပြဲမှာ …
“ဘက မေးရင် တို့ ဘယ်လို ဖြေမလဲ”
“ရမ်းပြော လိုက်ရမှာပဲ။ ဒီလောက်ရှိတယ် ဆိုပြီး”
“ဒါနဲ့ အဘွားကြီးက ဘာလို့ အဘိုးကြီးလုံချည် ဆွဲချွတ်ဖို့ ခိုင်းတာလဲ”
“ဘယ်သိမလဲ။ မုန့်ဖိုး ရပြီးပြီပဲ။ မနက်ကျတော့ သူ လှမ်းကြည့်နေတဲ့ အချိန် ဆွဲချွတ်ပြီး ပြေးကြတာပေါ့”
ညသည် တိတ်ဆိတ်နေ၏။
* * *
ကျေးငှက်သံတို့ အော်မြည်သံ ကြားရမှပင် ဖွားစွာ နိုးလာသည်။ မျက်နှာကို ကပျာကယာ သစ်ပြီး အိမ်နောက် ထွက်လိုက်၏။ ဘ၊ ဦးပွေလီ၊ ကိုစံဗျောနှင့် ကိုပါရာတို့ကို တွေ့ရသည်။ ဘူးသီးကြီးကို လှမ်းကြည့်လိုက်တော့ ပုဆိုး တိုက်ပုံနှင့် အခန့်သား ရှိနေဆဲ။ ထိုအချိန်မှာပင် ချက်စူနှင့် မျက်ပြဲက ရောက်လာသည်။
ဘတို့က …
“ဘယ်လိုလဲကွ”
ချက်စူနှင့် မျက်ပြဲက တစ်ယောက်မျက်နှာ တစ်ယောက်ကြည့်ပြီး လက်ထဲမှ ကြိုးကို လှမ်းပေးသည်။
“ဟောသလောက် ရှိတယ်”
မျက်ပြဲ လုပ်ပြသော ကြိုးကွင်းက တော်တော်ကြီးနေသည်။
ဘနှင့် ဦးပွေလီက မျက်ပြဲ လုပ်ပြသော ကြိုးကွင်းကို ကြည့်ပြီး …
“ကလေးတွေ ဘူးသီးနဲ့ ဘူးစင်များ မှားပြီး တိုင်းလာသလား ဟဲ့ ဟဲ့ အလိုလေး”
ချက်စူနှင့် မျက်ပြဲက ဘ၏ ပုဆိုးကို ဆွဲချွတ် လိုက်ကြသောကြောင့် ဖြစ်ပါသည်။ လှမ်းကြည့်နေသော ဖွားစွာသည်ပင် အံ့အားသင့် သွားသည်။ ဖွားစွာ ခိုင်းလိုက်သည်က ဘူးသီးမှ ဘ၏ ပုဆိုးကို ဆွဲချွတ်ရန် ဖြစ်ပါသည်။ ယခုမူ ကလေးတွေက ဝတ်ထားသော ပုဆိုးကို ဆွဲချွတ်ကြသည်။ ပြဿနာ။ ဖွားစွာ ကပျာကယာ အိမ်ထဲ လှည့်ဝင်လိုက်သည်။ ချက်စူနှင့် မျက်ပြဲကလည်း ပုဆိုးကို ဆွဲချွတ်ပြီးသည်နှင့် လှည့်ထွက်ပြေးတော့၏။ သို့သော် သူတို့ထက် အပြေးသန်သော ကိုပါရာက နှစ်ယောက်လုံးကို ဖမ်းလိုက်နိုင်ပါသည်။
“ကဲ ပြောစမ်း မင်းတို့ ဘာလို့ ဘရဲ့ လုံချည်ကို ဆွဲချွတ်ရတာလဲ”
“ဟို ဟို ဖွားစွာက အချွတ်ခိုင်းတာ”
“ဟေ”
ဘတို့အားလုံး အံ့အားသင့် သွားကြသည်။ ချက်စူနှင့် မျက်ပြဲမှာ လွှတ်ပေးလိုက်သည်နှင့် တရှိန်ထိုး ထွက်ပြေးကြတော့သည်။ ဘသည် ဦးပွေလီဘက် လှည့်ကာ …
“ဦးပွေလီ”
“ဗျာ”
“ဒီကိစ္စကို မှန်အောင် တွေးနိုင်ရင်၊ တွေးခေါ်ပညာရှင် ဆရာကြီး ဘာထရန်ရပ်ဆဲလ် မရှိတဲ့နောက်မှာ ခင်ဗျားဟာ ဘာထရန်ပွေလီ ဆိုပြီး နာမည်ကြီးသွား နိုင်တယ်။ ပြောစမ်းပါဦး ခင်ဗျားရဲ့ အထင်”
“ဒီကိစ္စက အပြောရခက်တယ်ဗျ။ ကျုပ်ပြောလိုက်တဲ့ စကားတစ်ခွန်းဟာ  ကျုပ်ကိုပြန်ပြီး အသရေဖျက်မှုနဲ့ တရားစွဲခံရနိုင်တယ်”
“အမျှော်အမြင် ကြီးပါပေတယ်”
“ဒီတော့ ခုလိုဖြစ်အောင် ဖန်တီးစေခဲ့တဲ့ ကာယကံရှင်မှပဲ သူ့ရဲ့ ရည်ရွယ်ချက် အစစ်အမှန်ကို သိမယ်။ သူ့ကို တိုက်ရိုက် သွားမေးလိုက်တာဟာ အကောင်းဆုံးပဲ။ ကလေးတွေကို မုန့်ဖိုးပေးပြီး ပုဆိုးကို ဆွဲအချွတ်ခိုင်းတာ ဘာသဘောလဲလို့”
သို့ဖြင့် ဘတို့အဖွဲ့သည် ဖွားစွာ၏ အိမ်ဘက်သို့ ချီတက်ခဲ့ပါလေပြီ။ အိမ်ပေါက်ဝသို့ ရောက်သော် …
“မဖွားစွာ”
ဖွားစွာက တံခါးဝမှာ လာရပ်ပြီး …
“ဘာလဲ”
“ဘာလဲ မလုပ်ပါနဲ့။ ခုမှ မသိချင်ယောင် ဆောင်နေလို့ အပိုပဲ။ မင်း ကလေးတွေကို မုန့်ဖိုးပေးပြီး ငါ့လုံချည် ဆွဲအချွတ်ခိုင်းတာ ဘာသဘောလဲ”
ဖွားစွာ ဘာဖြေရမှန်း မသိ။
“ဖြေပါ ဖြေပါ ခုလို ပြေပြေလည်လည် မေးနေတာကို မဖြေရင် သက်ဆိုင်ရာကနေ ခေါ်မေးရလိမ့်မယ်”
“ဟုတ်တယ် ရုံးရောက် ဂတ်ရောက်ဆိုရင် ဒါ အသေရေဖျက်မှုပဲ။ ပုဒ်မ ငါးရာ။ တစ်ပုဒ်မ တစ်ကျပ်နှုန်း ဒဏ်တတ်ဦးတော့ မင်း ငွေငါးရာလည်း ကုန်မယ်။ အရှက်တကွဲလည်း ဖြစ်မယ်”
“ဒီမှာ ဒေါ်ဖွားစွာ ခုကိစ္စမှာ ဘကို အရပ်က အကြည်ညို ပျက်အောင် လုပ်တာလည်း ဖြစ်နိုင်တယ်။ ဘမှာ ဘောင်းဘီတို ပါလို့သာပေါ့”
“ကံကောင်းလို့ အရပ်ကို ခြိမ်းခြောက်မှု မဖြစ်တာ”
ဖွားစွာမှာ မည်သို့ဖြေရှင်းရမှန်း မသိ၍ ခပ်တည်တည်နှင့် ပြန်ဟောက်ရန် စိတ်ကူးလိုက်ပြီး …
“တော်တို့ ခု ကျုပ်ခြံထဲက ထွက်သွားပါ။ ကျုပ်ကို ခွင့်မတောင်းဘဲ ကျူးကျော်ဝင်ရောက် လာတာကို ပိုင်နက်ကျူးလွန်မှုနဲ့ တရားစွဲလို့ ရတယ်”
“ဟေ”
“ရိုးရိုးသားသား ဆိုရင် ခုလို ခိုးကြောင်ခိုးဝှက် လာဖို့ မလိုဘူး။ အိမ်ရှေ့ကနေ လာခေါ်ပေါ့။ တော်တို့မှာ အကြံတစ်ခုခု ရှိလို့သာ ခုလို နောက်ဖေးကနေ ဝင်လာတာ။ မိန်းမသား နှစ်ယောက်တည်း နေတဲ့ အိမ်ကို နောက်ဖေးပေါက်က ခွင့်မတောင်းဘဲ ဝင်လာတာကိုက မရိုးသားတာပဲ”
ဖွားစွာက ခါးထောက်ပြီး ခပ်တည်တည်နှင့် ဟောက်သည်။ ဦးစံဗျောက …
“ကိုပွေလီ”
“ဗျာ”
“ပိုင်နက်ကျူးလွန်မှုက ဘယ်လောက်လဲ”
“မပြောတတ်ဘူး”
“ပိုင်နက်ကျူးလွန်တဲ့ အပြင် အမျိုးသမီး နှစ်ယောက်တည်း နေတဲ့ အိမ်ကို ဝင်ရောက်တာ ဆိုတော့ အသရေဖျက်မှုပါ ဖြစ်နိုင်တယ်ဗျ။ ပိုင်နက်ကျူးလွန်မှုက ကျုပ်တို့ ရှုံးရမယ့်အမှု။ အေးအေးဆေးဆေး လှည့်ပြန်ရအောင်လား”
“ကောင်းသားပဲ”
“ဘ”
“ဘယ်လိုလဲ”
“ခင်ဗျားလုံချည် ကျွတ်ချိန်က ဘယ်သူမှလည်း မမြင်ပါဘူးဗျာ။ ပြန်ကြပါစို့”
“ပြန်လေ။ နှုတ်တော့ ဆက်လိုက်ကြပါဦးစို့။ မစွာ ပြန်မယ်နော်။ နောက်တော့ ကလေးတွေ မခိုင်းပါနဲ့။ အလကား ပိုက်ဆံကုန်တယ်”
“တော် ဘာစကား ပြောတာလဲ”
ဖွားစွာအိမ်ထဲ လှည့်ဝင်၍ တစ်စုံတစ်ခု ယူမှန်းသိသော ဘနှင့်ကိုပါရာမှာ ရှေ့ဆုံးမှ ပြေးကြပါလေပြီ။ အပြေး နောက်ကျသောကြောင့် ခရမ်းချဉ်သီး တစ်လုံးက ဦးစံဗျော၏ ကျောပြင်ကို ထိမှန်လေရာ …
“ဗျစ်”
“လက်သံ ပြောင်သဟ”
* * *
ထိုသို့ ဖြစ်ပြီးနောက်မှာ ဖွားစွာက ပိုမို၍ တင်းကျပ်လာပါသည်။ မဖြူကို အနီးကပ် စောင့်ကြည့်သည်။ ကျော်မင်းဟန်နောက် ခိုးရာ လိုက်ပြေးမည်ကို စိုးသောကြောင့် ဖြစ်ပါသည်။ သစ်သီးဝလံပြိုင်ပွဲ နီးလာလေ သူတို့ရင်တုန်ရလေ။ မည်သူပင်နိုင်နိုင် ဝေးရမည့် အဖြစ်။ နှစ်ယောက်လုံး ရှုံးလျှင်တော့ ကြံဖန်ပြော၍ နီးစပ်ရန် ဖန်တီးနိုင်ဦးမည်။ လူငယ်တွေမှာ သူတို့အတွေးနှင့် သူတို့ ရင်တုန်နေကြသည့်နှယ် လူကြီးတွေမှာလည်း သူတို့အရေး သူတို့တွေးကာ ရင်တုန်နေကြသည်သာ။
“ကိုစံဗျော”
“ဘာလဲ”
“ကျုပ် ရင်တွေ တုန်တယ်ဗျာ”
“တော်သေးတာပေါ့ဗျာ တခြားဟာတုန်ရင် ဒုက္ခ”
“ဘာလဲဗျ”
“လက် ပြောတာပါဗျာ။ ရေသောက်ရ အခက်၊ မျက်နှာသစ်ရ အခက်”
ထိုစဉ် ဦးပွေလီရောက်လာပြီး …
“ပြိုင်ပွဲရက် ကြေငြာလိုက်ပြီ”
* * *
“ဘယ်သူမှ ဆုမရပါစေနဲ့”
ကျော်မင်းဟန်နှင့် မဖြူတို့က ပြိုင်တူ ဆုတောင်းသည်။ ပြိုင်ပွဲတွင် ဆုကြေငြာ ပါတော့မည်။
“ကိုစံဗျော”
“ဘာလဲ”
“သွေးဆေးများ မပါဘူးလား”
“ရင်တုန်နေပြီလား”
“မဖွားစွာ သွား တိုက်ချင်လို့ပါ။ ကျုပ်ပရိသတ် မေးကြည့်တယ်။ ဆယ်ယောက်မှာ ရှစ်ယောက်က ကျုပ်ရဲ့ ဘူးသီးကို နိုင်မယ် ပြောတယ်”
“ချင့်ယုံပေါ့ဗျာ။ မဖွားစွာ လိုက်မေးတော့လည်း ဆယ်ယောက်မှာ ကိုးယောက်က သူ့ဘူးသီး နိုင်မယ်လို့ ပြောသတဲ့”
“အင်”
သို့ဖြင့် ဒိုင်လူကြီးများ၏ ဆုကြေငြာသံကို စောင့်ရတော့သည်။
“အဟမ်း အဟမ်း”
“ကြေငြာတော့မယ်”
“သစ်သီးဝလံပြိုင်ပွဲမှာ ပထမဆု ရတာကတော့ ဘရဲ့ ဘူးသီး …”
ဟေးကနဲ အသံကြီး ဆူညံသွားသည်။
“နဲ့ … ဖွားစွာရဲ့ ဘူးသီးတို့ ပူးတွဲရရှိ သွားပါတယ်။ အမှတ်ချင်း တူနေတဲ့အတွက် ပူးတွဲပေးလိုက်ရခြင်း ဖြစ်ပါတယ်”
* * *
ကျော်မင်းဟန်နှင့် မဖြူတို့ အပြုံးမှာ ကြည်လင်လန်းဆန်းလျှက် ရှိပါသည်။
မဖြစ်နိုင်ဟု ယူဆရသော ကိစ္စပေါင်း များစွာသည် ဖြစ်သွားတတ်သော သဘောရှိသည်တွင် ထိုဖြစ်ရပ်ကလေးလည်း ပါပါသည်။
-----------
ကံချွန် 
ကလျာ၊ မေ၊၂၀၀၅။
(ငယ်မူပြန် အချစ်ဟာသ ဝတ္ထုတိုများ)
#မြန်မာဝတ္ထုတိုများ

    </p>
   

    
</body>
</html>